                                                  上星期,政府公布委任捞紧好多间上市公司非执董嘅黄友嘉(图),冧庄再做积金局非执行主席,万南本来对呢啲半公营机构人事变动冇乜大兴趣,事关都系按本子办事,主席通常挂名居多。不过黄友嘉唔似呢类人,最近更就强积金经常被人闹表现差劲进行大反击,话自从强积金成立16年以来,自己嘅投资回报达44%,认为买啱嘢一样可以有钱赚。  本来卖花讚花香无可厚非,但有中环老友为百几万打工仔讲咗句,16年有44%回报好叻咩?平均复式回报每年只系百分之二多啲,如果独沽一味买盈富基金(2800),成绩肯定远胜此数。归根究底,就系强积金管理费嗱脷,蚕食大部分利润,仲话如果黄友嘉主席成功改例,容许打工仔买ETF,就真系功德无量喇。                                                                           
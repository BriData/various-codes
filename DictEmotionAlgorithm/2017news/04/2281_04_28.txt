                                                  香港有两样嘢,长升长有:楼市同腾讯(700)。如果计埋腾讯未上市前大笨象滙控(005)长升长有成为一种宗教,咁香港楼市其实等于滙控加腾讯咁劲。买咗楼——因为税制问题,现今大部份人只买到一间——见楼市长升长有,沽唔到,但帐面系咁升,点都会开心咗。至于未上车,而发觉楼市系一部法拉利,点追都见唔到尾灯,兼夹要捱贵租,就会比较蚀底。不过,买楼唔买楼,两者都系一种选择,冇话对与错。近排有一种谬论再度兴起:就系批评其他人因为成日去旅行,冇过苦行僧嘅生活,所以买唔到楼。呢种谬论,一定要旗帜鲜明从根本反对,以免社会继续歪理当真理。纯粹由实践角度去睇,高明身边好多朋友都有买楼,然后亦会继续去旅行,从来未见佢哋会因此而要节衣缩食。可能会有人话,上咗车轻松咗,所以先有松动去旅行。但其实更多嘅朋友,未上车时去旅行,上咗车都继续去旅行,根本冇先后之分,去旅行休养生息,系一种常态、系一项经常性开支。事实上,现今去旅行,已经同粤语残片年代「坐飞机好威威」唔同,根本同去个旅行,不论去日本定欧洲,使费其实好有限,机票去日本最平淡季两千楼下,去欧洲唔怕转机五千都可以有找。依家潮流更兴「穷游」,一班小朋友去完游行上脸书斗晒自己去旅行点悭法,住青年旅舍、早餐偷旅馆面包捱埋午餐、晚餐超市搞掂,讲真,先进国家只要唔去餐厅,帮衬超市物价仲平过香港,喺欧洲过超市煮饭生活,伙食费会平过留喺香港。上述机票酒店连食宿,悭埋都唔够畀份佣,辛苦自己喺香港捱面包又上唔到车,高明建议大家去旅行见识吓又好、享受吓又好。去旅行嘅使费何其轻微,对储首期完全冇帮助,乜嘢积少成多都系废话,因为靠收入增长去追楼价增长系近乎冇可能,除非你本身系暗星,一炮而红做咗明星,收入暴增就买楼冇难度。打其他工收收大镬饭加减,储几多都系有限钱。惟一争拗,就系去旅行丧失揾食日数,不过现今社会大部份人都系打大企业工,做又三十六,唔做又三十六,有年假唔会因此份粮少咗。话人因为去旅行而上唔到车,根本系揾嘢嚟拗,只系夹硬揾啲尖酸刻薄嘅说话嚟激人,即使你跟咗佢讲,唔去旅行,最后都唔会上到车。高明可能系香港第一及最后一个偶像派财演。即上偶像派财演专页:https://www.facebook.com/bigricetea                                                                         
                                                  阿四:小森,我表弟揾紧暑期工,有冇好介绍呢?小森:金管局同私人财富管理公会合办的先导人才培训计划,喺听日(四月八日)举行招聘日,可以叫佢过来睇吓。阿四:去私人银行实习咁好!讲多啲嚟听吓。小森:呢个计划旨在培训有志投身私人财富管理行业嘅大学生,为香港金融服务业专才注入新血。获聘嘅同学将会连续两年暑假接受在职训练,喺私人银行唔同部门工作,学习不同产品嘅知识、客户服务、风险管理、合规,同埋内部监控。阿四:由前线点样面对客户,以至内部管控都要学,真系非常全面㖞!呢个计划会请几多人?小森:今次推出嘅系先导计划,参加嘅私人银行有十间,大约提供二十个实习职位。首届实习期会短啲,第一个暑假实习六星期,下年八星期。下届开始嘅实习期都系每个暑假八星期。阿四:实习有冇人工㗎?小森:每月会有不少于一万元嘅培训津贴,唔错㗎。阿四:听日招聘日会有啲乜?小森:除咗会详细介绍返呢个计划外,仲会由一班做紧私人财富管理嘅师兄师姐以小组讨论形式,分享返佢哋对行业前景嘅睇法。同学亦可以把握今次机会,同参与计划嘅私人银行高层代表交流。阿四:可惜我表弟唔系读经济、金融科,这些机会不是属于他。小森:又未必,私人财富管理需要唔同范畴嘅人才,呢个计划欢迎八间资助大学就读任何科目嘅学生申请。阿四:计划几时截止报名?小森:四月十五日就截止,有兴趣就快手啦。想问多啲有关金管局工作,欢迎电邮到小森、阿四专用邮箱:88hkma@hkma.gov.hk小森和阿四逢周五见报                                                                         
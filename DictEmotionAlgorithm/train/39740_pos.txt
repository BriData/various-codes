                                                    《小传日记》美股两大指数继续创新高,好友希望假期之前食返铺胡,一开场鱼缸就炒返上去22500关口,重上20日线之上。不过市况整体嚟讲仍然系无乜力水,外围好但中字派表现差之下,拖累鱼缸由升转跌,之后大部分时间都系嘅22300至22400之间上落,收市报22337跌30点,国货指数就跌52点收报10758。  明日又放假,加上系祖国嘅连日长假期,鱼缸成交亦都缩得几紧要,全日只系得522﹒9亿银,比上日减少13个巴仙。*贷款又提速股价未见好,民行偕信行股价继续插*  祖国钱庄系业绩弱势股,今日纵使有啲好消息,股价亦都唔多好睇。缸边有消息就话,四大行上个月嘅信贷增长有提速迹象,全个月新增贷款大约系3310亿人仔,但净系最后一个星期就已经有1100亿,「赶借钱」情况都几明显。  另外,工行(01398)宣布佢地计划入股宝岛永丰金控20%股权,亦系第一间祖国钱庄合乎资格去入股宝岛嘅钱庄。不过工行今日表现都系浮浮沉沉,全日跌低0﹒6巴仙埋单,建行(00939)唔见咗0﹒5巴仙,农行(01288)跌低1﹒4巴仙,中行(03988)亦唔见0﹒3巴仙。  中小钱庄㖊日插水过后今日继续回软,信行(00998)跌低3﹒7巴仙,民行(01988)再跌多2﹒1巴仙埋单。*康师傅走低旺旺创新高,工潮仍持续和黄价照上*  大只佬方面今日嘅走势真系乏善足陈,消息股唔系好多,令到变动亦都唔系好大。跌得较多嘅有康师传(00322),全日跌低2﹒4巴仙埋单,不过同样系祖国食品股嘅旺旺(00151)就创过上市新高,收市升1﹒2巴仙。  地主股今日就偏软,大好友(00083)跌低0﹒6巴仙,长实(00001)同新地(00016)各唔见0﹒7巴仙及0﹒8巴仙。长实姐妹公司和黄(00013)旗下嘅货柜码头工潮仲未结束,仲愈演愈烈,今日股价未见影响,涨0﹒4巴仙埋单。  重磅股中移(00941)同大象(00005)今日走势闷到令人打呵欠,各跌唔够0﹒1巴仙。*中字派低头人保失4蚊,机械未跌够电设股捱沽*  指数嘅变化虽然唔系咁大,但系有好多股份,特别系啲中字派,跌幅仍然系「跑赢」大市几多下。先睇下保险族两母子人保(01339)同埋财仔(02328),两只股份之前份业绩已经唔见得人,当时已经淡友睇中,点知到依家淡友依然未步放过佢地,人保上市冲破4蚊关口之后,今日第一次跌穿呢个心理关口位,全日唔见2﹒7巴仙。另外财仔亦都陪跌2﹒2巴仙。其他保险股跌得较多嘅仲有中国太平(00966),收市唔见咗3﹒1巴仙埋单。  㖊日重挫嘅机械股仍然未跌够,中联重科(01157)续跌2﹒4巴仙,中国龙工(03339)再跌多3﹒2巴仙。啲电力设备股亦都系无险可守,东电(01072)无啦啦插水3﹒4巴仙,创上年10月以来最低水平,上电(02727)同哈电(01133)各跌2﹒4巴仙及2﹒3巴仙。*京师要限价地主未惊过,车仔开倒车代理缘何升?*  㖊日都提过好多城市已经就「国五条」陆续出台细则,不过出嚟嘅招数似乎又唔系咁辣。喺天子脚下嘅京师话晒系近皇气,所以佢地嘅措施似乎系最严,有报章就话,京师嘅地产商要卖盘,定价一定唔可以超过区域嘅均价,开咗盘的话,售价又唔可以高过前一期嘅均价,当月销售又唔可以超过上月销售均价,几乎系堵塞所有可以涨价嘅机会。今日祖国地主股变动唔算好大,以北京发展为核心嘅SOHO(00410)无升跌,北京建设(00925)跌低2巴仙。上周公布供股嘅瑞房(00272)再跌多4﹒5巴仙埋单,不过公布完销售数据几理想嘅富力(02777)就踢高3﹒2巴仙。  造车同卖车嘅表现今日就一个向东一个向西,华晨(01114)、吉利(00175)仲有长汽(02333)今日各唔见2﹒1巴仙至2﹒6巴仙,正通(01728)炒上5﹒3巴仙,宝信(01293)亦升3﹒1巴仙。  明日清明假期,可能都系雨湿湿,大家上山扫墓要小心啲喇!请请!  《编者按》本栏搜罗即日热门传闻,惟消息未经证实,《经济通》亦不保证内容之准确性       本文只供参考之用,并不构成要约、招揽或邀请、诱使、任何不论种类或形式之       申述或订立任何建议及推荐,读者务请运用个人独立思考能力自行作出投资决定       ,如因相关建议招致损失,概与《经济通》、编者及作者无涉。                                                                         